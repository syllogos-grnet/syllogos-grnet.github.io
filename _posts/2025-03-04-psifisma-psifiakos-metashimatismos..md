---
id: 227
title: 'Ψήφισμα - Απόφαση του Συλλόγου Εργαζομένων και Συνεργατών ΕΔΥΤΕ Α.Ε. για το έργο του Ψηφιακού Μετασχηματισμού της ΕΔΥΤΕ Α.Ε.'
date: '2025-03-04T15:04:46+02:00'
author: Tzimopoulos
layout: post
guid: 'https://syllogos.grnet.gr/?p=227'
permalink: /2025/03/04/psifisma-psifiakos-metashimatismos/
categories:
    - Uncategorized
---
Με έκπληξη είδαμε την απόφαση του Διοικητικού Συμβουλίου της Εταιρείας να αναθέτει  σε ιδιωτική εταιρεία/εξωτερικό ανάδοχο το έργο του Ψηφιακού Μετασχηματισμού της ΕΔΥΤΕ Α.Ε..
Αναρωτιόμαστε:

**ΠΟΙΟΣ γνωρίζει καλύτερα την ΕΔΥΤΕ από τους εργαζόμενους της;**

Ως εργαζόμενοι και συνεργάτες της ΕΔΥΤΕ Α.Ε. έχουμε αναλάβει και φέρει εις πέρας δεκάδες έργα που αφορούν σε ψηφιακό μετασχηματισμό φορέων αλλά και πολύπλοκων διαδικασιών του Δημοσίου και ευρύτερου δημόσιου τομέα πάντοτε με πλήρη επιτυχία. Έργα που λειτουργούν αυτούσια αλλά και διαλειτουργούν με άλλα σημαντικά έργα του δημοσίου. 
Υφίσταται δε και εξειδικευμένη  Διεύθυνση Ψηφιακού Μετασχηματισμού και Ψηφιακών Ικανοτήτων που έχει την αρμοδιότητα να υλοποιεί, και υλοποιεί με επιτυχία, παρόμοια έργα για πολλούς άλλους δημόσιους φορείς!
Η απόφαση αυτή

* αποτελεί **στοχευμένη προσβολή των δυνατοτήτων του ανθρώπινου δυναμικού της ΕΔΥΤΕ Α.Ε.** που ανέδειξε το «διαμάντι του ελληνικού δημοσίου», 
* αποτελεί  **απαξίωση του τεράστιου έργου που με κόπο και αυταπάρνηση οι εργαζόμενοι έχουμε προσφέρει ως σήμερα στο ελληνικό δημόσιο και στον Πολίτη της χώρας.**

Παρόλα αυτά είμαστε αντιμέτωποι με την απόφαση της ανάθεσης του Ψηφιακού Μετασχηματισμού των διαδικασιών και λειτουργιών της ίδιας μας της εταιρείας σε τρίτο. Γιατί; Ευλόγως τίθενται τα ερωτήματα:
* **ποιος ιδιώτης είναι άραγε σε θέση να απαξιώσει  το ανθρώπινο δυναμικό της ΕΔΥΤΕ Α.Ε.**
* **γιατί κατασπαταλάται δημόσιο χρήμα και μάλιστα  με συνοπτικές διαδικασίες και χωρίς να προηγηθεί διαβούλευση** ενώ μπορεί να υλοποιηθεί εντός ΕΔΥΤΕ Α.Ε  οικονομικότερα και σίγουρα πιο  αποτελεσματικά και με υψηλότερες αξιώσεις.;

Την ίδια ώρα πολλοί συνάδελφοι αναρωτιούνται:  ποιο θα είναι το μέλλον μας μετά από αυτό; Τι θα ακολουθήσει; **Υπάρχει μήπως σχέδιο αποδυνάμωσης της θέσης των εργαζομένων της ΕΔΥΤΕ και των θέσεων εργασίας τους με αντικατάστασή τους από αμφιβόλου ποιότητας υπηρεσίες τρίτων εξωτερικών Αναδόχων;**

Για όλους τους παραπάνω λόγους ως Σύλλογος Εργαζομένων και Συνεργατών  της ΕΔΥΤΕ Α.Ε. **απαιτούμε από το Υπουργείο Ψηφιακής Διακυβέρνησης και τη Διοίκηση της ΕΔΥΤΕ να σταθούν στο ύψος των περιστάσεων και να σταματήσουν ΤΩΡΑ τις διαδικασίες ανάθεσης του έργου Ψηφιακής Διακυβέρνησης σε ιδιώτη τρίτο και να χρηματοδοτηθεί η ΕΔΥΤΕ Α.Ε. για να υλοποιήσει το έργο που αφορά την ίδια με το δικό της εξειδικευμένο και απόλυτα καταρτισμένο ανθρώπινο δυναμικό της.**

**ΣΥΛΛΟΓΟΣ ΕΡΓΑΖΟΜΕΝΩΝ ΚΑΙ ΣΥΝΕΡΓΑΤΩΝ ΕΔΥΤΕ Α.Ε.**
